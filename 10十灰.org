#+STARTUP: content
#+STARTUP: indent

* 十灰

增對損，閉對開，碧草對蒼苔。

書簽對筆架，兩曜對三台。

周召虎，宋桓魋，閬苑對蓬萊。

薰風生殿閣，皓月照樓台。

卻馬漢文思罷獻，吞蝗唐太冀移災。

照耀八荒，赫赫麗天秋日；震驚百裏，轟轟出地春雷。 

#

沙對水，火對灰，雨雪對風雷。

書淫對傳癖，水浒對岩隈。

歌舊曲，釀新醅，舞館對歌台。

春棠經雨放，秋菊傲霜開。

作酒固難忘曲蘖，調羹必要用鹽梅。

月滿庾樓，據胡床而可玩；花開唐苑，轟羯鼓以奚催。 

#

休對咎，福對災，象箸對犀杯。

宮花對禦柳，峻閣對高台。

花蓓蕾，草根荄，剔藓對剜苔。

雨前庭蟻鬧，霜後陣鴻哀。

元亮南窗今日傲，孫弘東閣幾時開。

平展青茵，野外茸茸軟草；高張翠幄，庭前郁郁涼槐。
