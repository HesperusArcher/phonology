#+STARTUP: content
#+STARTUP: indent

* 十三元

幽對顯，寂對喧，柳岸對桃源。

鶯朋對燕友，早暮對寒暄。

魚躍沼，鶴乘軒，醉膽對吟魂。

輕塵生范甑，積雪擁袁門。

縷縷輕煙芳草渡，絲絲微雨杏花村。

詣闕王通，獻太平十二策；出關老子，著道德五千言。

#

兒對女，子對孫，藥圃對花村。

高樓對邃閣，赤豹對玄猿。

妃子騎，夫人軒，曠野對平原。

匏巴能鼓瑟，伯氏善吹塤。

馥馥早梅思驛使，萋萋芳草怨王孫。

秋夕月明，蘇子黃岡遊絕壁；春朝花發，石家金谷啓芳園。

#

歌對舞，德對恩，犬馬對雞豚。

龍池對鳳沼，雨驟對雲屯。

劉向閣，李膺門，唳鶴對啼猿。

柳搖春白晝，梅弄月黃昏，

歲冷松筠皆有節，春喧桃李本無言。

噪晚齊蟬，歲歲秋來泣恨；啼宵蜀鳥，年年春去傷魂。
